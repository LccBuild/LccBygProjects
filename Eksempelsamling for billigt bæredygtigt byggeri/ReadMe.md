## Eksempelsamling for billigt bæredygtigt byggeri

National strategi for bæredygtigt byggeri

Kilde: National strategi for bæredygtigt byggeri

Udledningerne fra byggeriet stammer blandt andet fra energiforbrug fra såvel anlæg og opførelse som drift og vedligehold og fra de materialer, der bruges til anlæg, nybyggeri, renovering og vedligehold.

I takt med, at udledningerne fra opvarmning og energiforbrug i bygningerne falder, bliver byggematerialernes andel af byggeriets samlede udledninger relativt større. Der skal derfor være større fokus på at reducere de udledninger, der stammer fra anvendelse af byggematerialer i nybyggeri. Det er i dag muligt at træffe mere klimavenlige valg ved at vurdere bygningens samlede klimaaftryk igennem en livscyklusvurdering (LCA). Løsningerne skal blandt andet også udspringe af større viden om CO₂-udledningen fra udvinding, produktion og transport af byggematerialer.

Ved mange byggerier er der primært fokus på anlægsøkonomien, som ikke tager højde for omkostninger til drift og vedligeholdelse af den færdige bygning. Der skal i højere grad være fokus på bygningers totaløkonomi for at fremme bedre balance mellem omkostninger og kvalitet over hele bygningens levetid. Det betyder, at beslutninger om design- og byggeløsninger ikke alene træffes ud fra et hensyn til den lavest mulige opførelsespris, men med et blik for bygningens langsigtede driftsøkonomi og klimabelastning.

Økonomisk bæredygtige valg bør derfor i samspil med livscyklusvurdering (LCA) være beslutningsdrivende for byggeløsninger.

Og byggepladser skal være genstand for en indsats, så de så vidt muligt bliver fossilfrie. Vejdirektoratet fokuserer f.eks. på klima og bæredygtighed i indkøb bl.a. ved at undersøge muligheden for at stille krav til ydelser og produkters maksimale CO2-udledning i udbudsmaterialet.
